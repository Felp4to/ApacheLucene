Un'azienda britannica chiamata Petit Pli ha ideato un gilet riscaldabile che raggiunge una temperatura di 40 °C senza bisogno di elettricità né batterie. Entropy Vest, questo il nome del prodotto, funziona grazie a una sostanza chimica in grado di scaldarsi velocemente cambiando consistenza.
Questo capo di abbigliamento è pensato per chi fa sport e vuole scaldarsi durante i primi minuti di allenamento, ma potrebbe anche essere utilizzato in inverno sotto alla camicia o alla felpa da persone che vanno a scuola o al lavoro.
COME FUNZIONA? Il funzionamento di Entropy Vest è piuttosto semplice: su tutto il gilet corrono dei tubi pieni di una sostanza in grado di conservare e liberare energia passando dallo stato liquido a quello solido.
Quando il materiale è liquido, il gilet è freddo; quando, premendo un pulsante, il materiale cambia consistenza e diventa un gel, si scalda poco a poco. «Abbiamo modificato il profilo chimico del liquido affinché non si solidifichi del tutto una volta attivato, cosa che lo renderebbe troppo rigido da indossare», spiega Ryan Mario Yasin, fondatore dell'azienda, alla rivista online spagnola El Confidencial.