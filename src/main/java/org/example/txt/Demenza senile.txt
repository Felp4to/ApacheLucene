Uno dei nodi fondamentali dell'intricata ricerca di cure per le demenze è la difficoltà di formulare diagnosi precoci: nella maggior parte dei casi, all'Alzheimer e ad altre malattie neurodegenerative, come il Parkinson, si riesce a "dare un nome" soltanto quando i sintomi sono ormai conclamati e il danno neurologico è già avanzato.
Uno studio dell'Università di Cambridge condotto sui grandi numeri di un database sanitario mostra che è possibile, con un po' di attenzione, individuare i primi segnali di future demenze già 9 anni prima della diagnosi ufficiale. La ricerca è stata pubblicata sulla rivista scientifica Alzheimer's & Dementia: The Journal of the Alzheimer's Association.
Scienza
Alzheimer: e se fosse una malattia autoimmune?
INTERVENTI TARDIVI. Attualmente esistono pochi trattamenti efficaci contro le demenze e altre malattie neurodegenerative come il Parkinson. Da un lato si interviene troppo tardi, quando i farmaci possono fare ben poco contro una degenerazione neurale iniziata anni - talvolta decenni - prima. Dall'altra, sapendo così tardi della malattia è molto difficile coinvolgere i pazienti in trial farmacologici che possano ancora alterare il corso degli eventi. Anche per queste ragioni le sperimentazioni di medicinali contro l'Alzheimer, la più comune tra le demenze, sono da tempo a un binario morto.