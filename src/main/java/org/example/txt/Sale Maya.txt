Il sale oggi si trova facilmente in qualsiasi supermercato e stiamo attenti a non usarne troppo per non danneggiare la salute. In passato, invece, era considerata una merce ambita e preziosa. Il cloruro di sodio, elemento indispensabile nella dieta fin dall'antichità, era raro, tanto da essere considerato quasi magico. Nella civiltà maya per esempio, fu così importante da diventare una preziosa offerta  per gli dèi e una moneta di scambio.

CONSERVANTE NATURALE. Ma perché il sale era considerato così essenziale in questa civiltà? Non solo perché dava sapore ai cibi. La sua virtù più grande, infatti, era la capacità di conservare gli alimenti in un clima tropicale, in un'epoca in cui il frigorifero non esisteva.

Grazie a uno studio pubblicato dall'Università di Cambridge possiamo fare chiarezza sul ruolo, sulla produzione e sulla distribuzione "dell'oro bianco" nella società maya, in particolare in un sito archeologico subacqueo, recentemente esplorato in Belize, in cui si è stata scoperta l'esistenza di un villaggio con abitazioni dotate di "cucine" per realizzare il sale, officine per lavorare prodotti salati ed essiccati e magazzini per lo stoccaggio della merce.