Un intenso primo piano di Lady Diana con le rughe, un altro di Michael Jackson con la pelle scura, e poi John Lennon con la barba bianca... Ve li immaginate invecchiati così? Benvenuti nel progetto As if nothing happened ("Come se non fosse accaduto nulla") di Alper Yesiltas, l'artista di Istanbul che, con appositi software, ha "fotografato" i volti dei suoi - e nostri - miti del 20esimo secolo come se il loro destino fosse stato diverso e come se noi avessimo potuto vederli invecchiare.

«Ho capito che grazie all'intelligenza artificiale ciò che si può immaginare può diventare realtà», dice Alper Yesiltas, esperto di fotoritocco di intelligenza artificiale. «Ho pensato che mi sarebbe piaciuto immaginare come sarebbero diventate alcune star che ho amato se avessero vissuto una vita più lunga. Così è nato questo progetto. La parte più difficile è stata rendere realistici i volti invecchiati: spero di esserci riuscito».